Білет №8. Пытанне №1. 
Люблінская унія: прычыны, умовы, значэнне для беларускіх зямель. Барацьба ВКЛ за захаванне самастойнасці. Статут ВКЛ 1588 г. 
1. Прычыны заключэння Люблінскай уніі
Яшчэ  ў  1385  г.  Ягайла  заключыць  Крэўскую  унію  з  Польшчай  і  стане адначасова кіраўніком і ВКЛ і Польшчы. Пачнецца працэс збліжэння дзвюх дзяржаў.  У  далейшым,  многія  каралі  будуць  займаць  адначасова  і  трон Польскай дзяржавы і трон ВКЛ. Да сярэдзіны 16 ст. складзецца шэраг прычын і перадумоваў да аб'яднання дзвюх дзяржаў. Па-першае, у 1558 г. пачнецца Лівонская  вайна  паміж  ВКЛ  і  Маскоўскай  дзяржавай  за  кантроль  над Прыбалтыкай. Маскоўская дзяржава, на чале з Іванам Грозным, імкнулася атрымаць  Прыбалтыку  і  выхад  да  мора,  аднак  ВКЛ  і  Лівонскі  ордэн перашкодзілі  гэтаму  імкненню.  Першапачаткова  вайна  для  ВКЛ  аказалася цяжкай і войска цярпела паражэнне за паразай, страціўшы шэраг тэрыторый. Паразы і цяжкая эканамічная сітуацыя прымусілі ВКЛ звярнуцца па дапамогу да Польшчы.
Па-другое,шляхта  ВКЛ  імкнулася  атрымаць  „шляхецкія  вольнасці” (прывілеі), якімі валодала шляхта і магнаты Польскай дзяржавы. У польскай дзяржаве  ўлады  былі  вымушаны  прыслухоўвацца  да  голасу  шляхты,  якая валодала правам выбару караля, роўнасці перад законам, правам на пратэст, свабоду голасу, недатыкальнасць асобы і маёмасці. Шляхта ВКЛ імкнулася атрымаць  аналагічныя  правы.  Па-трэцяе,  польская  шляхта  таксама  была зацікаўлена ў аб'яднанні дзвюх дзяржаў, бо гэта садзейнічала б павелічэнню колькасці  зямель  і  магчымасць  дадатковага  багацця.  Тэрыторыю  ВКЛ польская  шляхта  разглядала  ў  якасці  багатага  прыдатка  Польшчы.  Па- чацвёртае,  каталіцкая  царква  таксама  імкнулася  пашырыць  свой  уплыў  за кошт земляў ВКЛ.
Умовы  уніі  былі  выпрацаваны  на  Люблінскім  сойме,  які  доўжыўся  6 месяцаў. Польскі бок імкнуўся да інкарпарацыі (уключэння) зямель ВКЛ у склад Польшчы. Дэлегацыя ВКЛ, на чале з канцлерам Мікалаем Радзівілам Рыжым,  выступала  за  ваенны  саюз  дзвюх  дзяржаў.  Дэлегацыя  ВКЛ  не пагадзілася  з  вылучанымі  польскім  бокам  умовамі  па  далучэнні  ВКЛ  і пакінула  сойм.  Тады  польская  шляхта  праз  караля  Польшчы  і  Літвы  - Жыгімонта II Аўгуста, дабілася перадачы шэрагу багатых земляў ВКЛ у склад Польшчы. Страта земляў і працяглая Лівонская вайна - заставалі дэлегацыю ВКЛ вернуцца на сойм і прыняць умовы уніі.
2. Умовы Люблінскай уніі
У 1569 г. будзе заключана Люблінская унія і ўтворана Рэч Паспалітая, што ў  перакладзе  з  польскага  абазначае  "рэспубліка"  (агульная  справа). Вышэйшым  органам  улады  станавіўся  агульны  сойм,  які  збіраўся  на тэрыторыі Польшчы. Кіраўнік дзяржавы абіраўся сумесна шляхтай Польшчы і ВКЛ. У дзяржаве ажыццяўлялася агульная знешняя палітыка. Асобным для Польшчы і ВКЛ заставаліся:
▪ Адміністрацыйны апарат;
▪ Заканадаўства;
▪ Судовая сістэма і арганізацыя;
▪ Армія  (у  ВКЛ  -  паспалітае  рушэнне  (усеагульнае  апалчэнне),  якое складалася са шляхты і салдат);
▪ Тытул  (афіцыйная  назва  дзвюх  дзяржаў  заставалася,  пры  гэтым уводзілася агульная);
▪ Друк з сімвалам дзяржавы;
▪ Мова афіцыйнага справаводства (старабеларуская ў ВКЛ);
У  выніку  уніі  была  створана  агульная  дзяржава  Рэч  Паспалітая.  Такое аб'яднанне  дзвюх  дзяржаў  называецца  федэрацыяй  -  дзяржава,  якія складаюцца з самастойных утварэнняў, але аб'яднаных на пэўных умовах. Кароль Рэч Паспалітай быў абмежаваны ў правах і быў абавязаны падпісваць "Пакт канвенту" - пагадненне паміж шляхтай і каралём, якія вызначаюць яго паўнамоцтвы і абавязкі. Апроч гэтага кароль быў абмежаваны "Генрыхавымі артыкуламі". Сойм складаўся з Сената (каталіцкае духавенства і вышэйшыя чыноўнікі)  і  Пасольскай  ізбы  (дэпутаты-шляхцічы).  Дэпутаты-шляхцічы валодалі  правам  "ліберыум-вета",  паводле  якога  любы  дэпутат  мог заблакаваць рашэнне Сойма.
3. Барацьба за самастойнасць ВКЛ
Вынікамі Люблінскай уніі былі незадаволены многія магнаты і шляхцічы ВКЛ. Частка найболей  багатых  земляў  ВКЛ  дасталася польскім магнатам. Люблінская унія прывяла да пачатку працэсу „паланізацыі”  – апалячвання шляхты ВКЛ. Многія шляхцічы ВКЛ перанялі польскую мову, каталіцкую веру, былі ўраўнены ў правах з польскай шляхтай. Пачалося фарміраванне адзінага саслоўя - "народ шляхецкі". Аднак антыпольскія настроі захоўваліся і выліліся ў барацьбу за захаванне незалежнасці ВКЛ. У 1581 г. быў створаны "Трыбунал ВКЛ" - вышэйшы судовы орган, які дзейнічаў на тэрыторыі ВКЛ. Пацвярджэннем дзяржаўнага суверэнітэту стала прыняцце ІІІ Статута ВКЛ у 1588 г.
Статут 1588 г.быў распрацаваны пры ўдзеле Льва Сапегі - канцлера ВКЛ. Статут шмат у чым ігнараваў палажэнні Люблінскай уніі. Статут афармляў і замацоўваў  самастойнасць  ВКЛ.  Статут  абавязаў  уладзе  вярнуць  усе страчаныя землі, забараняў прызначаць на дзяржаўныя пасады і аддаваць землі "чужынцам"  (палякам), захоўваў  адзінства дзяржавы. Толькі  жыхары  ВКЛ маглі валодаць землямі і займаць дзяржаўныя пасады. III Статут ВКЛ таксама абвяшчаў  роўнасць  усіх  перад  законам,  пры  гэтым  шляхта  ўсё  роўна заставалася ў прывілегіяваным становішчы.
Люблінская  унія  і  ўтварэнне  Рэчы  Паспалітай  сталі  важным  этапам  у гісторыі беларускіх зямель. Нягледзячы на аб'яднанне дзвюх дзяржаў - ВКЛ па-ранейшаму  захоўвала  многія  элементы  самастойнасці  і  незалежнасці. Афіцыйнай  мовай  справаводства  заставалася  старабеларуская,  дзейнічаў Статут 1588 г., дзейнічала незалежная судовая сістэма. Шляхта ВКЛ таксама захоўвала элементы самастойнасці і ўнікальнасці.