Білет №9. Пытанне №1.
Фарміраванне беларускай народнасці ў XIV–XVIII    стст.: прыкметы народнасці, асаблівасці іх             фарміравання ў беларусаў, паходжанне назвы "Белая Русь" 
1. Прыкметы народнасці 
Народнасць–  гэта  гістарычная  супольнасць  людзей,  якая складвалася  на  працягу  часу  і  характарызуецца  адзінствам паходжання,  адзінай  мовай,  тэрыторыяй,  матэрыяльнай  і духоўнай  культурай.  Народнасць  прыходзіць  на  змену  племя  і папярэднічае нацыі. Працэс фарміравання народнасці садзейнічае з'яўленню  адзінай  мовы,  умацаванню  дзяржаўнасці, фарміраванню  адзінай  самасвядомасці.  У  Еўропе  працэс фарміравання  народнасці  пачаўся  ў  перыяд  феадальнай раздробненасці.  Фарміраванне  беларускай  народнасці  пачалося напрыканцы XIII ст. і завяршылася ў канцы XVI ст. і праходзіла ва  ўмовах  аб'яднання  беларускіх  земляў  у  межах  адзінай дзяржавы - Вялікага Княства Літоўскага. 
Фарміраванне  беларускай  народнасці  звязана  найперш  з засяленнем  пэўнай  тэрыторыі.  У  VIII-IX  ст.  на  тэрыторыі Беларусі  пасяліліся  плямёны  славян  (дрыгавічы,  крывічы, радзімічы),  якія  ў  працэсе  асіміляцыі  (славянізацыі)  балтаў заклалі  асновы  для  фарміравання  беларускай  народнасці. Менавіта  дрыгавічы,  крывічы  і  радзімічы  складаюць  этнічную аснову беларускай народнасці, а Тураўскае і Полацкае княства, якія  размяшчаліся  на  землях  гэтых  плямёнаў,  сталі  першымі формамі беларускай дзяржаўнасці. 
Фарміраванню беларускай народнасці садзейнічала аб'яднанне беларускіх зямель і плямёнаў славян у адзінай дзяржаве – Вялікім Княстве  Літоўскім.  Цэнтралізацыя  ўлады,  адзіная  сістэма кіравання, агульная сімволіка і манарх, а таксама фарміраванне адзінай  заканадаўчай  сістэмы  -  садзейнічалі  развіццю эканамічных,  гандлёвых  і  палітычных  сувязей  паміж  рэгіёнамі краіны і іх далейшаму збліжэнню і кансалідацыі. Размяшчэнне беларускіх земляў у цэнтры ВКЛ таксама садзейнічалі захаванню тэрытарыяльнага адзінства беларускага этнасу. 
Прыкметай  фармавання  беларускай  народнасці  стала з'яўленне  асаблівасцяў  беларускай  мовы..  Старабеларуская мова  з'яўлялася  мовай  афіцыйнага  справаводства  ВКЛ  і сфарміравалася  на  аснове  сярэднебеларускай  (цэнтральна беларускай) групы гаворак. Асаблівасцю старабеларускай мовы з'яўлялася характэрнае дзеканне, цаканне, аканне, яканне і т.п. 
На  працягу  XIV-XVI  стст.  таксама  склаліся  агульныя рысы  ў  гаспадарчай  і  духоўнай  культуры.  Асноўнымі заняткамі  з'яўлялася  земляробства,  жывёлагадоўля  і  рамяство. Сяляне  вырошчвалі  жыта,  пшаніцу,  проса,  авёс,  грэчку,  боб, гарох,  каноплі,  лён  і  іншыя  культуры.  Дапаможнымі  заняткамі былі  розныя  промыслы:  збіральніцтва,  паляванне,  бортніцтва, рыбалоўства.  У  XIV-XVI  стст.  атрымалі  распаўсюджванне некаторыя віды промыслаў, больш за іншых звязаныя з працай на заказ  або  з  рынкам:  дрэваапрацоўка,  вытворчасць  жалеза, поташу,  шкла,  смалы.  Падобнымі  былі  прылады  працы  (саха, матыга, серп), а таксама жыллё, прадметы побыту, умовы жыцця. 
2. Духоўная культура 
У  аснове  духоўнай  культурыбеларускай  народнасці  ляжала вусная  народная  творчасць  (фальклор).  Найбольш распаўсюджанымі жанрамі фальклору былі песні, казкі, загадкі, афарызмы,  прыказкі  і  прымаўкі.  Адмысловую  групу  складалі абрадавыя і сямейна-абрадавыя песні і творы. У залежнасці ад змен у прыродзе і сельскагаспадарчай дзейнасці яны падзяляліся на вясновыя, летнія, восеньскія, зімовыя. Вельмі папулярныя ў народзе былі казкі, аснову якіх складаў сюжэт барацьбы дабра са злом. 
Шэраг  асаблівасцей  беларускай  народнасці  падкрэсліваўся  ў музычных  інструментах  (гуслі,  рог,  труба,  дуда),  а  таксама  ў народных  танцах.  Мастацтва  народа  праяўлялася  ў  дойлідстве, ганчарнай  справе,  ткацтве,  мастацкай  разьбе,  вышыўцы, пляценні.  Адрозніваўся  і  традыцыйны  беларускі  жаночы  і мужчынскі  касцюм,  якія  былі  ўпрыгожаны  рознымі  ўзорамі. Асабліва  ярка  і  багата  ўпрыгожваліся  ручнікі  (паясы),  якія з'яўляліся найважнейшым элементам касцюма. 
У  сучасных  гісторыкаў  існуюць  розныя  тэорыі  паходжання назвы "Белая Русь". Першая версія абвяшчае, што назва "Белая Русь" звязана з напрамкам бакоў свету і азначае ўсход. Другая версія сцвярджае, што назва звязана з тым, што беларусы насілі белае  палатнянае  адзенне,  мелі  светлыя  валасы  і  белы  колер твару.  Трэцяя  версія  сцвярджае,  што  назва  залежыць  ад рэлігійнага веравызнання: праваслаўная вера - белая, чыстая вера, у  адрозненне  ад  язычніцтва  (Чорнай  Русі).  Чацвёртая  версія сцвярджае,  што  назва  "Белая  Русь"  узнікла  з-за  таго,  што тэрыторыя Беларусі ніколі не была захоплена ні крыжакамі, ні татара-манголамі. 
Такім  чынам  на  працягу  XIII-XVI  стст.  адбываўся  працэс фарміравання  беларускай  народнасці,  які  прывёў  да фарміравання  адзінай  тэрыторыі,  матэрыяльнай  і  духоўнай культуры, старабеларускай мовы, а таксама аб'яднання ў рамках адзінай дзяржавы – Вялікага Княства Літоўскага. 