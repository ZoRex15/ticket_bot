Білет №18. Пытанне №1. 
Заходняя Беларусь у складзе Польшчы (1921–1939 гг.): эканамічная, нацыянальная палітыка польскіх улад. Нацыянальна- вызваленчы рух у Заходняй Беларусі. 
1. Палітыка польскіх уладаў
У выніку Рыжскай мірнай дамовы ад 18 сакавіка 1921 г. тэрыторыя Заходняй Беларусі (Гродзенская, усходні раёны Віленскай і заходнія раёны Менскай  губерні)  увойдзе  ў  склад  Польшчы.  У  афіцыйных  польскіх дакументах  дадзеная  тэрыторыя  атрымае  назву  "крэсы  ўсходнія",  што азначала "ўсходнія ўскраіны Рэчы Паспалітай". На гэтай тэрыторыі пражывала 4,6 млн. чалавек, у большасці сваёй беларусы.
Непасрэдна  ў  самой  Польшчы  ў  20-я  гг.  усталяваўся  ваенна- аўтарытарны  рэжым  пад  кіраўніцтвам  Юзэфа  Пілсудскага,  які  праводзіў палітыку  "санацыі"  (аздараўлення)  палітычнага  жыцця  і  "пацыфікацыі"  - урадавая палітыка, накіраваная на гвалтоўнае ўціхамірванне нацыянальных меншасцяў. Юзаф Пілсудскі абапіраўся на ваенны і паліцэйскі апарат. На тэрыторыі Заходняй Беларусі актыўна дзейнічала польская таемная паліцыя, праводзіліся арышты нелаяльных, працавалі турмы і суды. У 1934 г. будзе нават  створаны  канцэнтрацыйны  лагер  у  Бярозе-Картузскай  (сучасная Брэсцкая вобласць), дзе змяшчаліся палітычныя праціўнікі польскага рэжыму.
Заходняя Беларусь разглядалася польскім урадам як аграрны прыдатак, рынак збыту прадукцыі і крыніца таннай працоўнай сілы і сыравіны. Будуць зачыненыя  шматлікія  заводы  і  фабрыкі,  якія  забяспечвалі  мясцовае насельніцтва працай. Толькі дрэваапрацоўчая прамысловасць будзе актыўна развівацца, бо польскія ўлады актыўна вывозілі беларускі лес. У перыяд з 1919 да 1939 гг. будзе высечана каля 600 тыс. га лесу. Асабліва моцна пацерпіць Белавежская пушча.
Пераважная большасць мясцовага насельніцтва будзе занята ў сельскай гаспадарцы.  Пры  гэтым  большасцю  зямлі  валодалі  польскія  памешчыкі. Польскі ўрад актыўна рассяляў у Заходняй Беларусі «асаднікаў» - польскіх каланістаў, якія павінны былі стаць апорай рэжыму, а таксама атрымлівалі ў бясплатнае карыстанне зямлю. Памешчыкі і асаднікі бязлітасна эксплуатавалі мясцовае  насельніцтва.  Сяляне  бяднелі  і  разараліся,  многія  з  іх  пакінулі Радзіму  і  эмігравалі  ў  іншыя  краіны.  Праводзілася  таксама  палітыка "камасацыі" - пераразмеркаванне зямлі ў сялянскім асяроддзі.
Польскія  ўлады  ў  адносінах  да  мясцовага  насельніцтва  праводзілі палітыку паланізацыі, накіраваную на распаўсюджванне польскай культуры і мовы,  асіміляцыі  (далучэння  да  палякаў)  мясцовага  насельніцтва.  Гэтыя мерапрыемствы  ажыццяўляліся  праз адкрыццё  польскіх  школ,  культурных устаноў, насаджэнне польскай мовы, выданне польскіх газет, часопісаў. У выніку палітыкі паланізацыі да 1939 г. на тэрыторыі Заходняй Беларусі не засталося ніводнай беларускамоўнай школы. Поўнасцю спынілася выданне беларускамоўных  газет  і  часопісаў,  было  забаронена  выкарыстоўваць беларускую мову ў дзяржаўных установах.
2. Барацьба насельніцтва Заходняй Беларусі супраць польскага рэжыму
Супраць паланізацыі актыўна выступала масавая легальная культурна- асветніцкая  арганізацыя  -  Таварыства  беларускай  школы  (ТБШ)  пад кіраўніцтвам  Б.  А. Тарашкевіча.  Арганізацыя  існавала  з  1921  па  1937  г. і займалася  адкрыццём  беларускамоўных  школ,  клуб-чыталень,  бібліятэк,  а таксама выданнем кніг, падручнікаў, газет і часопісаў.
Ва ўмовах эканамічнага і палітычнага прыгнёту - на тэрыторыі Заходняй Беларусі  разгорнецца  актыўны  нацыянальна-вызваленчы  рух.  У  20-я  гг. будуць  дзейнічаць  партызанскія  атрады.  Будзе  існаваць  Камуністычная партыя Заходняй Беларусі (КПЗБ), а таксама Беларуская сялянска-працоўная грамада (БКРГ), якія выступалі за ліквідацыю памешчыцкага землеўладання і перадачу зямлі сялянству. Дзейнічаў Камуністычны саюз моладзі Заходняй Беларусі  (КСМЗБ).  Легальным  спосабам  барацьбы  стане  ўдзел  беларускіх дэпутатаў у польскім сойме. Яны адстойвалі правы беларусаў, ладзілі сустрэчу з сялянамі, падавалі скаргі афіцыйным польскім асобам.
Найбольш  яскравым  прыкладам  народнай  барацьбы  стане  паўстанне нарачанскіх рыбакоў у 1935 г. Падставай для паўстання паслужыць забарона польскіх уладаў на свабодную лоўлю рыбы ў возеры Нарач. Каля 5 тыс. сялян захапілі прыазёрныя ўчасткі і адстойвалі свае правы.
Не  спынялася  і  культурнае  жыццё  Заходняй  Беларусі.  Адным  з найбольш вядомых дзеячаў культуры 20-х - 30-х гг. з'яўляецца Максім Танк (сапраўднае імя Яўген Скурко). Польскія ўлады тройчы арыштоўвалі паэта. Максім  Танк  з'яўляецца  аўтарам  зборніка  "На  этапах"  і  гераічнай  паэмы "Нарач". Мастак Язэп Драздовіч зрабіў малюнкі шэрагу гістарычных мясцін Беларусі. Апроч  гэтага  Язэп  Драздовіч  займаўся  астраноміяй, распрацаваў тэорыю  паходжання  разумнага  жыцця  на  Зямлі  ад  іншых  цывілізацый,  і з'яўляецца аўтарам цэлага шэрагу карцін на камічную тэматыку. Ён нават атрымае мянушку «Беларускі Леанарда да Вінчы».
У  цэлым,  становішча  насельніцтва  Заходняй  Беларусі  ў  20-30-я  гг. заставалася дастаткова цяжкім. Польскія ўлады не клапаціліся аб эканамічным развіцці  рэгіёна,  а  толькі  эксплуатавалі  мясцовае  насельніцтва  і  масава вывозілі прыродныя рэсурсы ў Польшчу і за мяжу. Паланізацыя, асадніцтва, а таксама шырокія рэпрэсіі ў дачыненні да мясцовага насельніцтва выклікалі абурэнне  сярод  мясцовага  насельніцтва  і  сталі  прычынай  нацыянальна- вызваленчага руху. У эканамічным плане Заходняя Беларусь істотна саступала Усходняй Беларусі, дзе ў выніку індустрыялізацыі і калектывізацыі ўдалося значна палепшыць становішча мясцовага насельніцтва.