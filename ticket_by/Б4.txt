Білет №4. Пытанне №1.
Утварэнне Вялікага Княства Літоўскага: прычыны аб'яднання беларускіх і літоўскіх зямель у адной дзяржаве, шляхі       ўваходжання беларускіх зямель у ВКЛ. 
1. Прычыны ўтварэння ВКЛ
У  12  ст.  на  тэрыторыі  Кіеўскай  Русі  пачаўся  працэс  феадальнай раздробненасці, які прывёў да ўтварэння цэлага шэрагу незалежных княстваў, у т.л. і на тэрыторыі Беларусі. Да сярэдзіны XIII ст. з'явілася некалькі прычын і  фактараў,  якія  патрабуюць  пераадолення  феадальнай  раздробненасці  і аб'яднання  беларускіх  зямель  у  адзіную  дзяржаву.  Па-першае, знешнепалітычнымі  перадумовамі  стала  пагроза  з боку  нямецкіх рыцараў- крыжакоў, якія заснавалі свае крэпасці ў Прыбалтыцы  і пагражалі землям Беларусі  і  мясцоваму  насельніцтву.  Захоўвалася  і  небяспека  мангольскага нашэсця,  асабліва  ў  паўднёвых  рэгіёнах  Беларусі.  Невялікія  раздробленыя княствы аказаліся не ў стане супрацьстаяць агрэсіі крыжакоў і татара-мангол. Неабходна было іх аб'яднаць з мэтай кансалідацыі намаганняў па барацьбе з захопнікамі.
Па-другое,існавалі  і  эканамічныя  прычыны  неабходнасці  аб'яднання беларускіх  земляў.  Далейшае  развіццё  гандлёвых  і  эканамічных  адносін упіралася ў адсутнасць цэнтралізацыі і раздробленасці на беларускіх землях. Раздробленасць  не  садзейнічала  развіццю  гандлёвых  сувязей  паміж шматлікімі  княствамі.  Развіццё  гарадоў  і  ператварэнне  іх  у  эканамічныя цэнтры таксама садзейнічала пашырэнню эканамічных і гандлёвых сувязей паміж  княствамі  і  садзейнічала  іх  збліжэнню.  Па-трэцяе,  пэўную  ролю адыгралі і этнічныя працэсы. На тэрыторыі Беларусі ўжо былі сфарміраваны племянныя  саюзы  дрыгавічоў,  крывічоў  і  радзімічаў,  якія  на  працягу стагоддзяў, у выніку знаходжання ў складзе Кіеўскай Русі і асобных княстваў, пачалі працэс паступовага збліжэння.
2. Канцэпцыі ўтварэння ВКЛ
Працэс  утварэння  ВКЛ  бярэ  свой  пачатак  у  Навагрудку.  Менавіта Навагрудскае  княства  да  сярэдзіны  XIII  ст.  вылучыцца  на  фоне  іншых княстваў і пачне набіраць эканамічную і палітычную вагу. Дадзенаму факту садзейнічала аддаленасць княства ад раёнаў барацьбы з крыжакамі, высокі ўзровень развіцця сельскай гаспадаркі, рамяства і гандлю. Актыўны ўдзел ва ўтварэнні  ВКЛ  прынялі  землі  Верхняга  і  Сярэдняга  Панямоння  (сучасныя землі паўночна-заходняй Беларусі і часткова Літоўскай Рэспублікі). На гэтых тэрыторыях  пражывалі  як  славянскія  хрысціянскія  плямёны,  так  і  балцкія плямёны, якія з'яўляліся язычнікамі. Хоць балцкія плямёны і валодалі менш развітай  грамадскай  і  дзяржаўнай  арганізацыяй,  мелі  слабыя  зародкі пісьменства і менш развітыя гарады, аднак яны валодалі моцным войскам.
Існуе некалькі канцэпцый утварэння ВКЛ. Канцэпцыя „Літоўскай заваёвы” мяркуе, што літоўскія князі захапілі беларускія землі, а ўтварэнне ВКЛ звязана выключна з балцкімі плямёнамі, пры гэтым беларускім землям адводзіцца нязначная  роля.  Канцэпцыя  "Беларускай  дзяржавы"  заяўляе  аб  тым,  што менавіта беларускія землі сталі цэнтрам новай дзяржавы і што ВКЛ павінна лічыцца  па  характары  беларускай  дзяржавай.  Канцэпцыя  "поліэтнічнай дзяржавы" сцвярджае, што ВКЛ з'яўляецца беларуска-літоўскай дзяржавай з цэнтрам у Навагрудку. Згодна з дадзенай канцэпцыяй славяне і балты ўнеслі агульны ўклад у стварэнне новай дзяржавы.
Першым князем ВКЛ быў Міндоўг. Першапачаткова ён быў балцкім князем, які  ў  выніку  міжусобнай  барацьбы  накіраваўся  з  балцкай  тэрыторыі  ў Навагрудак. У Навагрудку Міндоўг прыняў хрысціянства і зрабіў горад сваёй рэзідэнцыяй. З дапамогай мясцовых баяраў Міндоўг падпарадкаваў балцкія плямёны і ў 1253 г. каранаваўся як кароль. У 1230-я гг. - 1263 г. Міндоўг аб'яднаў  частку  беларускіх  і  літоўскіх  земляў,  тым  самым  паклаў  пачатак Вялікаму  Княству Літоўскаму. Пры  князях  Войшалку, Тройдзене  і  Віцене адбудзецца далейшае ўзмацненне ВКЛ і яго пашырэнне. ВКЛ уключыцца ў актыўную барацьбу з крыжакамі.
3. Шляхі ўваходжання беларускіх зямель у склад ВКЛ
Будзе існаваць некалькі шляхоў пашырэння ВКЛ і ўваходжання беларускіх земляў у склад маладой дзяржавы. У другой палове XIII - XIV стст. у склад ВКЛ былі ўключаны ўсе беларускія землі. Шэраг княстваў самі запрашалі кіраўнікоў ВКЛ на княжанне, пры гэтым заключалі спецыяльныя дамовы, якія гарантавалі мясцоваму насельніцтву захаванне старых парадкаў і традыцый. Такім чынам у склад ВКЛ увайшло Полацкае княства. Частка земляў увайшла ў склад ВКЛ у выніку дынастычных шлюбаў. Так віцебскі князь аддаў сваю дачку за Альгерда, будучага князя ВКЛ, які ў далейшым атрымаў у спадчыну землі княства і ўключыў іх у склад дзяржавы. Шэраг земляў былі далучаны да ВКЛ у выніку заваявальных паходаў. Так Вялікія князі Гедымін і Альгерд, у выніку паспяховых ваенных паходаў, далучылі да ВКЛ цэлы шэраг земляў і княстваў,
У  выніку  павелічэння  тэрыторыі  ВКЛ  -  у  складзе  маладой  дзяржавы аказаліся ўсе землі сучаснай Беларусі, а сама дзяржава будзе называцца як Вялікае  Княства  Літоўскае,  Рускае  і  Жамойцкае.  Да  сярэдзіны  XIV  ст. прыкладна  3/4  насельніцтва  ВКЛ  будуць  адносіцца  да  беларускага  этнасу (беларускай  народнасці).  ВКЛ  будзе  з'яўляцца  другой  пасля  Полацкага княства гістарычнай формай беларускай дзяржаўнасці.